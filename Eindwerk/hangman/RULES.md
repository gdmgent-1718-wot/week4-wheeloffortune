# De regels van het spel!

Het spel bestaat uit meerdere rondes, en een finale.
In de rondes moeten de kandidaten proberen een zin of gezegde te raden,
waarvan de categorie (bijvoorbeeld "eten en drinken" of "een gebeurtenis") vooraf gegeven wordt.
Op een speciaal bord wordt met gekleurde vlakken aangegeven hoeveel letters de zin telt, gelijk aan bijvoorbeeld galgje.
Om beurten mogen de kandidaten aan een rad draaien, waarop verschillende geldbedragen staan.
Daarna mogen ze een letter raden. Voor elke keer dat de geraden letter in het woord voorkomt,
krijgen ze het gedraaide geldbedrag. Kandidaten mogen alleen medeklinkers noemen;
klinkers moeten worden gekocht met het reeds gewonnen geldbedrag.
Zodoende komt men uiteindelijk tot de oplossing. Een kandidaat die een letter goed raadt mag nog een keer draaien.
Bij een foute letter gaat de beurt naar de tegenstander. De goed geraden letters worden op het bord zichtbaar gemaakt door een assistente.
Een ronde is afgelopen als een kandidaat het woord heeft geraden.
De kandidaat die na de reguliere speeltijd het hoogste geldbedrag heeft opgehaald, mag naar de finale.
In de finale mag de kandidaat een reeks medeklinkers en 1 klinker kiezen en proberen hiermee het woord te raden.
Het rad kent naast geldbedragen ook een aantal hindernissen,
zoals de "verliesbeurt" (waarbij de kandidaat zijn beurt moet afstaan) en
de "bankroet" (waarbij de kandidaat ook al zijn gewonnen geld verliest).
Soms worden er ook bonussen zoals extra prijzen op het rad vermeld.
Oorspronkelijk mocht na elke ronde de kandidaat die het woord goed had geraden
met het gewonnen geld prijzen uitkiezen in een winkel in de studio,
maar dat is inmiddels afgeschaft omdat het te veel tijd in beslag nam.